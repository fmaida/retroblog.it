---
title: 
  "Telecapodistria ed il suo maledetto pifferaio dell'orrore"
date: 2024-03-26
coverCaption:
  "Il famigerato monoscopio di Telecapodistra, il mio incubo da bambino. Quando era incavolato, invece di suonarmi musica emetteva un sibilo a 400hz. Faceva a gara con il tremendo 'pifferaio' di inizio trasmissioni a chi fosse il più inquietante a trasmettere su questa televisione. Se vi sentite coraggiosi, potreste persino voler provare a guardare [questo breve spezzone](https://www.youtube.com/watch?v=hxfvZfc2_as) disponibile su YouTube."
coverAlt:
  "Il famigerato monoscopio di Telecapodistra, il mio incubo da bambino. Quando era incavolato, invece di suonarmi musica emetteva un sibilo a 400hz."
tags:
  - televisione
  - horror
---

## Quando sul televisore di casa si vedeva Telecapodistria (TV Koper Capodistria)

Sono nato nella metà degli anni settanta ed ho sempre considerato le televisioni private come qualcosa di dovuto, eppure non è sempre stato così; anzi, negli anni immediatamente precedenti alla mia nascita la Rai era di fatto monopolista dell’etere Italiano, anche se con qualche piccola eccezione al limite; non potendo trasmettere per legge in Italia, alcune televisioni alternative alla Rai in quegli anni cominciavano timidamente a comparire sui teleschermi. Una di esse è divenuta un simbolo per i ragazzi della generazione precedente alla mia: vi dice niente il nome *Telecapodistria* ?

## Il monoscopio della morte

Beh si, ammetto che quello rappresentato qui sopra è il mio ricordo più nitido dell’emittente; non mi fraintendete! Ricordo di aver visto su Capodistria tanti film, telefilm e cartoni animati; però il mio ricordo più vivo era proprio quel monoscopio, quel disegno fisso in cui quando eri fortunato aveva come sottofondo la musica di Radio Capodistria e che era il preludio all’inizio dei programmi. Non vorrei dire una baggianata, ma ricordo che durante la mia infanzia i programmi cominciavano nel primo pomeriggio... 14:30? 15.00? A quel punto il monoscopio sfumava verso il nero e...

{{< youtube pRp3_Mmq_Fw >}}

...appariva il famigerato *“pifferaio”*. Così perlomeno lo avevo soprannominato io, e non chiedetemi il perchè ma quando lo vedevo in TV mi terrorizzava letteralmente; nella sigla di apertura dei programmi era una statua che veniva fatta ruotare e di cui inizialmente si vedeva solo la sagoma, per poi successivamente essere messa sotto i riflettori e rivelarsi. In seguito ho scoperto che si tratta di una statua Fenicia.
Sul sito di Radio Marconi è possibile ascoltare anche lo stacchetto musicale che accompagnava l’inizio dei programmi.

### Un po di storia (che non fa mai male)

*TV Koper Capodistria* o più comunemente *Telecapodistria* ha cominciato le trasmissioni l’8 Maggio 1971, in un epoca in cui in Italia non esistevano televisioni private e trasmettendo i propri programmi a colori (la Rai, che allora trasmetteva in bianco e nero, ci arrivò solo nel 1977). L’emittente ha sempre trasmesso una buona varietà di programmi, con tanto sport e qualche film in lingua originale sottotitolato.  

Vi voglio citare un breve estratto preso da una lunga pagina descrittiva, un tempo disponibile sul sito *radiomarconi.com* e purtroppo non più raggiungibile:

> Alla fine del ‘68 partì sulle frequenze di TV Lubiana una trasmissione quindicinale dal titolo “La costiera” e dedicata alla minoranza italiana dell’allora Jugoslavia che viveva nelle repubbliche di Slovenia e Croazia, nonché alla minoranza slovena in Italia e alle genti che vivevano lungo il confine sloveno-italiano. La trasmissione ebbe un buon riscontro di pubblico. La posizione favorevole del trasmettitore sul monte Nanos che permetteva di coprire una buona fetta d’Italia, nonché la possibilità di introdurre il sistema di colori PAL portarono la dirigenza dell’ RTV di Lubiana e quella di Radio Capodistria ad elaborare e concretizzare un nuovo progetto televisivo in lingua italiana preparato e trasmesso da Capodistria. Le trasmissioni sperimentali ebbero inizio nel febbraio del 1971 nell’ambito del Programma sperimentale di TV Lubiana sul canale 27 del monte Nanos e soltanto alcuni mesi più tardi il 6 maggio ebbero inizio le trasmissioni regolari trasmesse a colori. Tre ore di programma al giorno compreso il telegiornale “Notiziario” prodotto integralmente a Capodistria.

### Ed oggi ?

Dopo una parentesi alla fine degli anni ‘80 in cui a causa della guerra jugoslava aveva interrotto le proprie trasmissioni, oggi Telecapodistria trasmette circa dieci ore di programmazione giornaliera di cui nove in lingua italiana ed una in lingua slovena; è ricevibile anche via satellite, inizialmente su Hotbird e successivamente sui 16° Est di Eutelsat. Trasmette parte della sua programmazione anche in streaming dal suo sito internet <http://www.rtvslo.si/capodistria/>. Abbinata da sempre al canale anche la nota Radio Capodistria, ascoltabile via satellite ed in streaming dallo stesso sito appena menzionato.

## Incuriositi? 

Il mio consiglio è quello di approfondire la conoscenza sulla [pagina dedicata di Wikipedia](https://it.wikipedia.org/wiki/TV_Koper-Capodistria)

